OEM USDM Cruise control inbouwproject

Een tijdje geleden zag ik iemand ergens op de Facebook S2000 groep roepen dat het onmogelijk was om de OEM cruise control in te bouwen. Dus toen heb ik S2Ki maar eens aangeslingerd en kwam vrij snel relatief begrijpbare kabelschema's tegen. En op eBay waren veel benodigde onderdelen ook vrij eenvoudig en voor redelijke prijzen beschikbaar. Dus een paar drukken op de "Sofort Kaufen" knop later waren een Auto-cruise module, Cruise control actuator met bracket en bijbehorende bowdenkabel, een Cruise dashboard knop en een Acura RSX stuurknop (zelfde als AP2, dus met cancel knop) naar mij onderweg.

![](http:\/\/www.marcovanderkooi.nl\/s2k\/cc\/onderdelen1.jpeg)
![](http:\/\/www.marcovanderkooi.nl\/s2k\/cc\/stuurknoppen.jpeg)

Even later kwam ik er nog achter dat ik nog een koppelingssensor, remsensor (imitatie) en gaspedaal met extra cruise control lever en montagehardware om de knoppen aan het stuur te bevestigen nodig had. Dus nog een paar klikken op het internet later waren die ook onderweg.

![](http:\/\/www.marcovanderkooi.nl\/s2k\/cc\/gaspedaal.jpeg)

Daarna kwam het volgende probleem, heeft een Europese S2000 eigenlijk wel de voorbereiding in de kabelboom zitten? Het simpele antwoord is nee. Met dank aan Daan die toevallig een USDM AP2 had staan en even wat foto's voor me gemaakt heeft.

Dus wetende welke stekkers ik sowieso nodig had (die van de Auto-cruise module) ben ik heel veel foto's van kabelbomen op eBay gaan bekijken, en heb vervolgens een AP1 kabelboom (links, voor onder dashboard) die er netjes uit zag, en waar de belangrijkste stekker in ieder geval op zat, besteld. Een aantal stekkers mis je dan (die onder de motorkap, en die naar de aan/uit-knop), maar het moeilijkste werk is dan al voor je gedaan.

![](http:\/\/www.marcovanderkooi.nl\/s2k\/cc\/kabelboom-helemaal.jpg)

Om Michelangelo maar even crappy te quoten: "De Cruise-control kabelboom zit er al in, je hoeft alleen de rest weg te halen...", dus dat heb ik maar eens gedaan. Ik ben begonnen met alle bekende benodigde stekkers te labelen, om daarna met een stanleymesje en een tang zoveel mogelijk kabels vrij te maken. Het resultaat was als volgt:

![](http:\/\/www.marcovanderkooi.nl\/s2k\/cc\/losse-kabels.jpg)

Best overzichtelijk al zeg ik het zelf. Een van de dingen die niet op de kabelboom zit is de stekker voor de CC actuator, dus die heb ik als pigtail ook nog van eBay gehaald:

![](http:\/\/www.marcovanderkooi.nl\/s2k\/cc\/stekker-cc-actuator.jpg)

Een paar middagen pielen in het zonnetje later zag de kabelboom er zo uit:

![](http:\/\/www.marcovanderkooi.nl\/s2k\/cc\/kabelboom-halverwege.jpg)

De kabels heb ik van Tesa 51608 voorzien, stoftape speciaal voor kabelbomen van auto's.

Daarna ben ik maar eens begonnen met de inbouw. Eerst de beugel van de koelvloeistofoverloop vervangen door de versie met CC. Bij mij zat daar echter ook nog de sirene van het alarm, dus die heb ik nu iets anders gemonteerd.

![](http:\/\/www.marcovanderkooi.nl\/s2k\/cc\/bracket-inbouw.jpg)
![](http:\/\/www.marcovanderkooi.nl\/s2k\/cc\/bracket-inbouw2.jpg)

En gekeken of de kabel voor de aan/uit knop lang genoeg was.

![](http:\/\/www.marcovanderkooi.nl\/s2k\/cc\/aan-uit-stekker.jpg)

Vervolgens op een warme dag in augustus (35 graden) maar eens verder met de inbouw.

![](http://www.marcovanderkooi.nl/s2k/cc/inbouwtijd.jpg)

Gaspedaal en bowdenkabel waren eigenlijk zo gemonteerd, als je weet hoe het moet doe je het in 10 minuten denk ik. Even de kabel loshalen bij de gasklep, en 2 moeren losdraaien en je haalt zo het gaspedaal naar je toe. De kabel zit vervolgens met een bajonetsluiting vast aan het pedaal, dus even draaien en een paar klipjes en alles is los. Het installeren gaat omgekeerd, dus ook nog even de extra kabel erbij. In het schutbord zit wel een dop die je er uit kunt drukken, en de bracket om de kabel vast te zetten onder de motorkap is ook al aanwezig.

![](http://www.marcovanderkooi.nl/s2k/cc\/gaspedaal-kabelaansluiting.jpg)

![](http:\/\/www.marcovanderkooi.nl\/s2k\/cc\/ingebouwd.jpg)

Vervolgens begonnen met de inbouw van de kabelboom. Voor het snelheidssignaal heb ik de softtop beveiliging afgetapt aan de passagierskant (tip: zoek de modifry soft top tijdens het rijden how to, die kabel dus), en voor de stroom heb ik de speciale geschakelde plus voor accessoires op de zekeringkast aan de bestuurderszijde gebruikt. Voor de massa heb ik simpelweg een ringstekker aan de kabel gemaakt, en die aan het massapunt bij de zekeringkast gezet.

Toen alles vervolgens "los vast" gemonteerd zat kreeg ik het helaas nog niet werkend, dus dit hoofdstuk stopt nu even hier.

Een aantal dingen die nog moeten gebeuren:

- De imitatie remsensor die slecht werkte heb ik na een vakantie vol remlichtproblemen weer vervangen voor de originele. Ik heb inmiddels een OEM versie met 2 ipv 4 aansluitingen liggen.
- Een goede plek bedenken om de stuurknoppen te monteren. Als het goed is kan dit wel via het stuur m.b.v. de clockring, maar dat moet ik nog doormeten. Om te testen monteer ik die even met tape of klitteband onder het dashboard.
- Testen of het dan wel werkt.

----------
Eindelijk was het na de lange "winter" weer tijd om de S2000 buiten te halen, en lekker te sleutelen.

Maar eerst gaan we terug naar januari. Op eBay vond ik in Duitsland een EU clock spring, dus zonder knoppen, voor een zacht prijsje. Dus die besteld, en geprobeerd of ik zelf de knoppen toe kon voegen. Na een tijdje meten, en wat gedoe kwam ik er achter dat het wel kon, maar dat het de moeite niet waard was. Dus eBay US aangeslingerd en via Leecparts (waar ik de meeste onderdelen weg had) een US versie gekocht, deze is gewoon compatible met de EU airbag, maar heeft ook de cruise control kabel al aangesloten:

![](http:\/\/www.marcovanderkooi.nl\/s2k\/cc\/clockspring.jpg)

Vervolgens nog een extra stuur erbij gepakt, en een paar gaten geboord om te knoppen aan te sluiten. Ik heb in eerste instantie niet de originele manier gedaan (rond de knoppen zagen) omdat ik mijn eigen dremelskills ken, en dus nooit tevreden ben. Anyway, 3 gaten boren werkt ook, en dan de zijkant van het stuur vastklemmen. Iets langere schroeven die ik nog van de Accord had liggen om het af te maken, en klaar.

![](http:\/\/www.marcovanderkooi.nl\/s2k\/cc\/stuur-voor.jpg)
![](http:\/\/www.marcovanderkooi.nl\/s2k\/cc\/knoppen-achter.jpg)

En na een half uurtje sleutelen, waarbij ik natuurlijk verzuimd heb om foto's te maken, zit ie er in. De clockspring is ook heel eenvoudig, een kwestie van 3 schroeven en 2 stekkers, dus dat was de 60 dollar voor een originele meer dan waard. En het beste nieuws: geen SRS errors.

![](http:\/\/www.marcovanderkooi.nl\/s2k\/cc\/stuuringebouwd.jpg)

Dit zijn overigens de allerfijnst klikkende stuurknoppen ooit. :D

Wat ik nog moet doen:

De reden dat het niet werkt is waarschijnlijk door de cruise indicator light die op het dashboard hoort te zitten. De EU S2000 heeft die niet, dus ik ga de achtergrondverlichting van de aan/uit-knop er voor gebruiken. Dat ga ik doen door zwart/geel (12v geschakelde+) op pootje 2 te zetten, en blauw/geel (cruise indicator) op pootje 3. Nadat ik samen met m'n vader even goed door alle bedradingsschema's heen gegaan zijn, kwamen we tot de conclusie dat er 12v op de blauw/geel kabel moet worden gezet. De computer moet die dan schakelen naar massa. Waarschijnlijk om te voorkomen dat je kunt cruise controllen terwijl je lampje stuk is.

En vervolgens goed testen op de brug, want meteen op straat lijkt me wel wat ambitieus.
---------
De reden dat het nog niet werktte was het waarschuwingslichtje. Net alles goed aangesloten en het werkt! Nog even de servo afstellen om de cruise control wat soepeler op te laten pakken, want dat gaat nog wat lomp. En rond de 50 rijden vindt ie niet echt leuk, dan moduleert het systeem te veel. Maar boven de 60 werkt het perfect!
---------
Voor de liefhebbers van wat geknutsel thuis, ik heb de bekabeling dus min of meer als volgt gedaan:

![](http:\/\/www.marcovanderkooi.nl\/s2k\/cc\/cc-s2k-modified.png)

Dan kun je het bouwen als bijna volledig standalone kabel, waarbij je alleen de geschakelde + (via de ACC poort op de zekeringkast), een massa (met een ringstekker bijgeplaatst op G501) en het snelheidssignaal (afgetapt van softtopmodule) nodig hebt. En verder heb ik de oranje (claxon) van de CC kabelboom in de bestaande stekker van claxonkabel geplugd met een extra pin (helaas geen foto van).

De rest sluit je dan aan op de bestaande stekkers. Of zoals bij de met groen aangegeven stekkers, met zelf gemaakte oplossingen.

Onderdelen die je dan dus nog moet kopen:

* Remsensor (36750-SEA-003)
* Koppelingsensor (36760-SE0-003)
* Auto cruise module (36700-S2A-A01)
* Cruise control actuator, met montagebracket.
* Cruise control bowden kabel
* Stekker om op Cruise control unit aan te sluiten (Sumitomo 4 way TS Plug, 90980-11150, 90980â€“12057)
* Cruise control knop (en wellicht nog wat andere om die om te bouwen)
* USDM gaspedaal
* Stuur met knoppen, of losse stuurknoppenset met brackets.
* USDM clock spring passend bij het gekochte type stuur/knoppen (de stekker van de facelift is anders, maar mijn RSX knoppen hebben weer de oude plug, dus een beetje zoeken helpt)
* Flink wat middagen vrij
* USDM kabelboom (let op jaartallen, maar koop een versie waarop je de blauwe cruise control module stekker ziet).
